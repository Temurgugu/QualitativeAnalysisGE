[
  {
    "path": "posts/QCAMayring/",
    "title": "თვისებრივი კონტენტ-ანალიზი (ფილიპ მაირინგი)",
    "description": "წარმოდგენილი სტატია აღწერს ტექსტის სისტემურ, ინსტრუქციებზე დაფუძნებულ ანალიზს, რომელიც ცდილობს შეინარჩუნოს რაოდენობრივი კონტენტ-ანალიზის მეთოდოლოგიური ძლიერი მხარეები და გაავრცელოს ისინი თვისებრივ მონაცემთა ანალიზის პროცედურებზე.",
    "author": [
      {
        "name": "თემურ გუგუშვილი",
        "url": "https://temurgugushvili.ge/"
      },
      {
        "name": "თამუნა ჩხაიძე",
        "url": "https://example.com/norajones"
      }
    ],
    "date": "2022-07-09",
    "categories": [],
    "contents": "\n\nContents\nაბსტრაქტი\n1. შესავალი\n2.კონტენტ-ანალიზის ისტორია\n3. კონტენტ-ანალიზის ძირითადი\nიდეა\n4. თვისებრივი\nკონტენტ-ანალიზის პროცედურები\n5.\nკომპიუტერული პროგრამები თვისებრივი კონტენტ-ანალიზისთვის\n6.\nპროექტებში თვისებრივი კონტენტ-ანალიზის გამოყენების მაგალითები\n7. დისკუსია\nბიბლიოგრაფია\nსტატიის\nშესახებ\nუკუკავშირი\n\nაბსტრაქტი\nწარმოდგენილი სტატია აღწერს ტექსტის სისტემურ, ინსტრუქციებზე დაფუძნებულ\nანალიზს, რომელიც ცდილობს შეინარჩუნოს რაოდენობრივი კონტენტ-ანალიზის\nმეთოდოლოგიური ძლიერი მხარეები და გაავრცელოს ისინი თვისებრივ მონაცემთა\nანალიზის პროცედურებზე.\nსტატიაში პირველ რიგში აღწერილია კონტენტ-ანალიზის განვითარების ისტორია\nდა ახსნილია ანალიზის ძირითადი პრინციპები (ანალიზის ერთეული, ეტაპებიანი\nმოდელები (step models), კატეგორიებთან მუშაობა, სანდოობა და ვალიდობა).\nშემდეგ, ნაჩვენებია კონტენტ-ანალიზი ცენტრალური პროცედურები, კატეგორიების\nინდუქციური შექმნა, კატეგორიების დედუქციური გამოყენება. სტატიაში, ასევე\nწარმოდგენილია აღნიშნული ანალიზის ეტაპების განხორციელების მხარდამჭერი\nკომპიუტერული პროგრამები. და ბოლოს, განხილულია მიდგომის შეზღუდვები და\nშესაძლებლობები.\n1. შესავალი\nთვისებრივი კონტენტ-ანალიზი (MAYRING, 1983; 7th edition 2000), როგორც\nამ სტატიაშია წარმოდგენილი, ტექსტის სისტემური ანალიზის მრავალ ტექნიკას\nმოიცავს. ანალიზის ეს მეთოდი 20 წლის წინ ლონგიტიდური კვლევის\n[longitudinal study] ფარგლებში შეიქმნა, რომელიც უმუშევრობის\nფსიქო-სოციალურ შედეგებს აღწერდა (ULICH, HAUSSER, MAYRING et al. 1985).\nაღნიშნული პროექტის ფარგლებში ჩავატარეთ 600-მდე ღია ინტერვიუ, დაგვიგროვდა\n20,000-ზე მეტი გვერდი ტრანსკრიპტი, რომელიც თვისებრივი მიდგომით უნდა\nგაანალიზებულიყო.\nწარმოდგენილი ანალიზის პროცედურების ძირითადი იდეაა კომუნიკაციის\nშესახებ მეცნიერების ფარგლებში განვითარებული რაოდენობრივი\nკონტენტ-ანალიზის უპირატესობების შენარჩუნება და მათი გავრცელება\nთვისებრივ-ინტერპრეტაციული ანალიზის ეტაპებზეც.\nდამატებითი ინფორმაცია რაოდენობრივი კონტენტ-ანალიზის შესახებ\nხელმისაწვდომია ონლაინ [ორიგინალ ტექსტში მითითებული ბმულები არ\nმუშაობს].\n(თვისებრივი) კონტენტ-ანალიზის ობიექტი შეიძლება იყოს ნებისმიერი ტიპის\nჩაწერილი კომუნიკაცია (ინტერვიუს ტრანსკრიპტი, დისკურსები, დაკვირვების\nპროტოკოლი, ვიდეო ჩანაწერი, დოკუმენტები …). კონტენტ-ანალიზი არ აანალიზებს\nმხოლოდ მასალის ღია/გამოხატულ შინაარს - როგორც ამას მისი სახელი\nმიანიშნებს. ბეკერმა და ლისმანმა (1973) განასხვავეს შინაარსის ორი დონე:\n1) ტექსტის თემა და ძირითადი იდეა, როგორც ღია შინაარსი და 2) კონტექსტი,\nროგორც ფარული შინაარსი. გარდა ამისა, კონტენტ-ანალიზის მიზანს წარმოადგენს\nმასალის ფორმალური ასპექტების ანალიზიც. როგორც ქვემოთაა აღწერილი,\nკონტენტ-ანალიზი ტექსტს ათავსებს კომუნიკაციის მოდელში, რომლის ფარგლებშიც\nგანსაზღვრავს ანალიზის მიზანს. ამ აზრს იზიარებს კრიპენდორფიც, რომელიც\nკონტენტ-ანალიზს შემდეგნაირად განმარტავს: „კონტენტ-ანალიზი იყენებს სანდო\nდა ვალიდურ მეთოდს ტექსტიდან მისი წყაროს სხვა მდგომარეობებსა თუ\nმახასიათებლებზე სპეციფიკური დასკვნების გამოსატანად“ (KRIPPENDORFF 1969,\nგვ. 103).\nთვისებრივი კონტენტ-ანალიზი აღნიშნული ჩარჩოს ფარგლებში განისაზღვრება,\nროგორც ემპირიული მიდგომა, მეთოდოლოგიით მართული ტექსტის ანალიზი\nკომუნიკაციის კონტექსტში, რომელიც მიყვება კონტენტ-ანალიზის ანალიტიკურ\nწესებს და ეტაპებიან მოდელს ნაჩქარევი გარაოდენობრივების გარეშე.\n2.კონტენტ-ანალიზის ისტორია\nჩვენ შეიძლება კონტენტ-ანალიზის განვითარების ისტორიაში განსხვავებული\nფაზები გამოვყოთ (cf. MERTEN 1983; KRIPPENDORFF 1980; MAYRING 1994a):\nწინამორბედები: ჰერმენევტიკულ კონტექსტში (მაგ.\nბიბლიის ინტერპრეტაცია) ტექსტის ანალიზისა და შედარების განსხვავებული\nმიდგომები არსებობს: დაწყებული გაზეთების ადრეული ანალიზიდან,\nგრაფოლოგიის1 პროცედურებისა თუ ზიგმუნდ ფროიდის\nსიზმრის ანალიზით დამთავრებული.\nკომუნიკაციის თეორიული საფუძველი: მეოცე საუკუნის\n20-30-იან წლებში ამერიკის შეერთებულ შტატებში, პაულ ფ. ლაზარსფელდმა და\nჰაროლდ დ. ლასველმა საფუძველი ჩაუყარეს რაოდენობრივი კონტენტ-ანალიზის\nშექმნას. ამავე საუკუნის 50-იან წლებში ამ მეთოდის შესახებ პირველი\nსახელმძღვანელო „კონტენ-ტანალიზი კომუნიკაციის კვლევებში“[Content Analysis\nin Communication Research] გამოქვეყნდა ბერნარ ბერელსონის მიერ (Berelson\n1952).\nინტერდისციპლინური გაფართოება და გამიჯვნა: მეოცე\nსაუკუნის 60-იან წლებში აღნიშნული მეთოდოლოგიური მიდგომა განვითარდა\nლინგვისტიკაში, ფსიქოლოგიაში (cf. Rust 1983), სოციოლოგიაში, ისტორიაში,\nხელოვნებაში და ა.შ. დაიხვეწა პროცედურები (მოერგო კომუნიკაციის სხვადასხვა\nმოდელს; განვითარდა არავერბალური ასპექტების ანალიზი, ნიშანთა შეუღლების\nცხრილებით ანალიზი/კროსტაბულაციური ანალიზი; დაიწყო კომპიუტერული\nპროგრამების გამოყენება) (cf. Pool 1959; Gerbner, Holsti, Krippendorff,\nPaisley & Stone 1969).\nთვისებრივი პერსპექტივიდან კრიტიკა: მეოცე საუკუნის\nმეორე ნახევრიდან გაჩნდა კრიტიკული დამოკიდებულება ზედაპირული ანალიზის\nმიმართ ლატენტური/ფარული შინაარსისა და კონტექსტის გათვალისწინების გარეშე,\nრომელიც კეთდებოდა გამარტივებული და გამრუდებული გარაოდენობრივებით\n(Kracauer 1952). აღნიშნულს მოჰყვა კონტენტ-ანალიზის თვისებრივი მიდგომის\nშექმნა (Ritsert 1972; Mostyn 1985; Wittkowski 1994; Altheide 1996).\n3. კონტენტ-ანალიზის ძირითადი\nიდეა\nთუ ჩვენ ვამბობთ, რომ თვისებრივმა კონტენტ-ანალიზმა რაოდენობრივი\nკონტენტ-ანალიზის უპირატესობები უნდა შეინარჩუნოს ტექსტის უფრო მეტი\nთვისებრივი ინტერპრეტაციისთვის, ისმის კითხვა - რა არის ეს უპირატესობები?\nმე მინდა ხაზი გავუსვა ოთხ მათგანს:\nმასალის (material) მორგება კომუნიკაციის მოდელზე:\nუნდა განისაზღვროს კომუნიკაციის რომელ ნაწილზე დაყრდნობით მოხდება\nდასკვნების გაკეთება; იქნება ეს კომუნიკაციის აქტორი (მისი გამოცდილება,\nმოსაზრებები, გრძნობები), ტექსტის შექმნის გარემო, სოციალურ-კულტურული\nწარმომავლობა, თავად ტექსტი თუ შეტყობინების ეფექტი.\nანალიზის წესები: მასალა (მაგ. ტექსტი) უნდა\nგაანალიზდეს ნაბიჯ-ნაბიჯ, მიყვებოდეს პროცედურულ წესებს, დაიყოს ტექსტი\nშინაარსობრივ, ანალიტიკურ ერთეულებად.\nკატეგორიები ანალიზის ცენტრში: ტექსტის\nინტერპრეტაციის ასპექტები კვლევის შეკითხვის კვალდაკვალ კატეგორიზდება.\nკატეგორიები ანალიზის პროცესში ფრთხილად ყალიბდება და მუდმივად\nკორექტირდება ემპირიული მონაცემების უკუკავშირის საფუძველზე (უკუკავშირის\nმარყუჟი [feedback loops]).\nსანდოობისა და ვალიდობის კრიტერიუმი: პროცედურა უნდა\nიყოს ინტერ-სუბიექტურად გაგებადი, იმისათვის, რომ შესაძლებელი იყოს სხვა\nკვლევების შედეგებთან შედარება ტრიანგულაციის თვალსაზრისით და სანდოობის\nშესამოწმებლად. თვისებრივ კონტენტ-ანალიზისას რაოდენობრივი\nკონტენტ-ანალიზისგან განსხვავებით კოდირების სანდოობის [inter-coder\nreliability] შეფასებისთვის ჩართულები არიან კვლევითი პროექტის მხოლოდ\nდატრენინგებულ წევრები და ასევე, დაწეულია მკვლევრებს (Coder) შორის\nშეთანხმების სტანდარტი (Cohens Kappa 0.7-ზე მეტი საკმარისია).\n4. თვისებრივი\nკონტენტ-ანალიზის პროცედურები\nრაოდენობრივი კონტენტ-ანალიზის ზემოთ ჩამოთვლილ კომპონენტებს\nვინარჩუნებთ ტექსტის თვისებრივი მიდგომით ინტერპრეტაციის ფუნდამენტად. ჩვენ\nშევქმენით თვისებრივი კონტენტ-ანალიზის რამდენიმე პროცედურა (cf. Mayring\n2000), მათგან ორი მიდგომა არის ცენტრალური: ინდუქციური კატეგორიის\nშექმნა და დედუქციური კატეგორიის გამოყენება.\n4.1. ინდუქციური კატეგორიის\nშექმნა\nკლასიკური რაოდენობრივი კონტენტ-ანალიზს ნაკლებად პასუხობს კითხვებს თუ\nრა არის კატეგორიების საფუძველი, როგორ შეიქმნა კატეგორიების სისტემა: „თუ\nროგორ განისაზღვრება კატეგორიები … ეს არის ხელოვნება. ცოტა დაწერილა ამის\nშესახებ“ (Krippendorf 1980, p.76).\nხოლო, თვისებრივი მიდგომის ჩარჩოს ფარგლებში აღნიშნული საკითხი\nცენტრალურია. მნიშვნელოვანია შეიქმნას ინტერპრეტაციის ისეთი ასპექტები,\nკატეგორიები, რომლებიც რაც შეიძლება ახლოს იქნება ტექსტთან. კატეგორიების\nსახელები მასალის ტერმინებით უნდა იყოს ფორმულირებული. ამ მიზნით\nთვისებრივი კონტენტ-ანალიზის ფარგლებში ჩამოყალიბდა ინდუქციური კატეგორიის\nშექმნის პროცედურები, რომელიც ორიენტირებულია მასალის შემცირებაზე (ტექსტის\nდაყვანა/რედუცირება ძირითად კატეგორიებამდე). ეს პროცედურა ტექსტის\nდამუშავების ფსიქოლოგიის ფარგლებში ჩამოყალიბდა (cf. Ballstaedt, Mandl,\nSchnotz & Tergan 1981; Van Dijk 1980).\nილუსტრაცია 1. ინდუქციური კატეგორიის\nშექმნის მოდელი (Mayring 2000)ცხადია, მოკლე მიმოხილვის ფორმატში კონკრეტულ ნაბიჯებს დეტალურად ვერ\nგანვიხილავთ. აღნიშნული პროცედურის ძირითად იდეაზე რომ ვისაუბროთ, ესაა\nთეორიაზე და კვლევის კითხვაზე დაყრდნობით იმ კრიტერიუმის განსაზღვრა,\nრომლის მიხედვითაც შეირჩევა ტექსტური მასალის გასაანალიზებელი ასპექტები.\nაღნიშნული კრიტერიუმის მიხედვით დამუშავდება მასალა. საწყის ეტაპზე\nკატეგორიები წინასწარია/სავარაუდოა და მისი ჩამოყალიბება ნაბიჯ-ნაბიჯ\nმოხდება. უკუკავშირის საფუძველზე აღნიშნული კატეგორიები გადაისინჯება,\nსაბოლოოდ შემცირდება/დაიყვანება ძირითად კატეგორიებამდე და შემოწმდება მათი\nსანდოობა. შესაძლებელია გაანალიზდეს კატეგორიების რაოდენობრივი ასპექტიც\n(მაგ. კოდირებული კატეგორიების სიხშირეები), თუ ამას კვლევის კითხვა\nმოითხოვს.\n4.2. დედუქციური კატეგორიის\nგამოყენება\nდედუქციური კატეგორიის გამოყენება [Deductive category application]\nწინასწარ ფორმულირებული, თეორიაზე დაფუძნებული ანალიზის ასპექტების\n(კატეგორიები) გამოყენებას გულისხმობს. ასევე, დაკავშირებას მათ მასალის\nტექსტთან. ანალიზის თვისებრივ ეტაპზე მეთოდოლოგიით ნაკარნახევი წესის\nმიხედვით ტექსტის სეგმენტისთვის კატეგორიის მინიჭება ხდება. მიუხედავად\nიმისა, რომ ტექსტის ანალიზის რამდენიმე მეთოდი მოიცავს დასახელებულ ეტაპს,\nის მაინც სუსტადაა აღწერილი ლიტერატურაში. ქვემოთ წარმოდგენილია თვისებრივი\nკონტენტ-ანალიზის ეტაპებიანი მოდელი.\nილუსტრაცია 2. დედუქციური კატეგორიის\nგამოყენების ეტაპებიანი მოდელი (Mayring 2000)შემდეგ, აქ ძირითადი იდეაა თითოეული დედუქციური კატეგორიისთვის ნათელი\nდეფინიციების/განმარტებების, მაგალითებისა და კოდირების წესების შექმნა,\nრომელიც ზუსტად განსაზღვრავს რა შემთხვევაში უნდა მიენიჭოს ტექსტს\nკონკრეტულ სეგმენტს მოცემული კატეგორიის კოდი. კატეგორიების განმარტებები\nერთად უნდა იყოს თავმოყრილი კოდირების გეგმაში.\nკატეგორია\nგანმარტება\nმაგალითები\nკოდირების წესები\nC1: მაღალი\nთავდაჯერებულობა\nმაღალი სუბიექტური რწმენა სიტუაციურ\nმოთხოვნებზე თავის წარმატებით გართმევის შესახებ, რაც გულისხმობს: 1. რესპონდენტმა ნათლად იცის სიტუაციური მოთხოვნებისა და\nმისი გამკლავების შესაძლებლობების შესახებ; 2. აქვს\nსიტუაციის გამკლავების პოზიტიური, იმედიანი მოლოდინი; 3. დარწმუნებულია, რომ სიტუაციურ მოთხოვნებს საკუთარი\nძალისხმევით გაართვა თავი.\n„რა თქმა უნდა, იყო პატარა პრობლემები,\nმაგრამ ჩვენ მოვაგვარეთ ისინი, ან მე თვითონ ან სტუდენტებმა დათმეს[Gave\nin], გააჩნია ვინ დაუშვა შეცდომები. ყველამ შეიძლება დაუშვას შეცდომა.“\n(17, 23)  “რა თქმა უნდა, იყო პრობლემები, მაგრამ მთლიანობაში\nგვქონდა კარგი ურთიერთობა. ჩვენ ეს ყველამ ერთად დავიმსახურეთ.“ (27,\n33)\nგანმარტების სამივე ასპექტი მიუთითებს\n„მაღალ“ თავდაჯერებულობაზე, არა საშუალო ასპექტზე, სხვა შემთხვევაში C2:\nსაშუალო თავდაჯერებულობა\nC2: საშუალო\nთავდაჯერებულობა\nმხოლოდ სანახევრო ან მერყევი რწმენა იმის,\nშესახებ რომ სიტუაციურ მოთხოვნებს წარმატებით გაართვა თავი\n„საკმაოდ ხშირად მე მიჭირდა პრობლემების\nშორის მანევრირება, მაგრამ საბოლოოდ გადავლახე.“(13, 45) \n„დროდადრო ყველაფერი გაუმჯობესდა, მაგრამ ვერ ვიტყვი, ეს მე შევძელი თუ\nგარემოებამ განაპირობა.“ (77, 20)\nთუ განმარტების ყველა ასპექტი არ მიუთითებს\n„მაღალ“ ან „დაბალ“ თავდაჯერებულობაზე\nK3: დაბალი\nთავდაჯერებულობა [low self-concept]\nრწმენა სიტუაციურ მოთხოვნებზე თავის\nწარმატებით ვერ გართმევის შესახებ, რაც გულისხმობს: 1. არ ცოდნა იმისა თუ რას მოითხოვდა სიტუაცია ზუსტად;\n2. სიტუაციის გამკლავების ნეგატიური, პესიმისტური\nგანწყობის არსებობას; 3. დარწმუნებულობას, რომ შენი\nძალისხმევით არ გაუმჯობესებულა სიტუაცია\n„ამან უცაბედად შეუტია ჩემს\nთავდაჯერებულობას; ვიფიქრე, არაფერს წარმოვადგენ - ან უარესი.“ (5,\n34)\nგანმარტების სამივე ასპექტი მიუთითებს დაბალ\nთავდაჯერებულობაზე, მერყევი რწმენა არ შეინიშნება\n ილუსტრაცია 3. კოდირების გეგმის მაგალითი \nკატეგორიის განმარტებები, პროტოტიპული ტექსტის სეგმენტები და\nგანსხვავებული კატეგორიების გასარჩევად წესები თეორიაზე და მასალაზე\nდაფუძნებითაა ფორმულირებული და შემდეგ, ანალიზის პროცესში ნაბიჯ-ნაბიჯ\nგადაისინჯება და იხვეწება.\n5.\nკომპიუტერული პროგრამები თვისებრივი კონტენტ-ანალიზისთვის\nგანსაკუთრებით ბოლო წლებში თვისებრივი მიდგომების ფარგლებში რამდენიმე\nკომპიუტერული პროგრამა შეიქმნა, რომელიც ტექსტის ინტერპრეტაციის ეტაპების\nგანხორციელებაში გვეხმარება (მხოლოდ გვეხმარება და ცხადია, არა ანაცვლებს\nტექსტის ინტერპრეტაციას) (cf. Huber 1992; Weitzman & Miles 1995;\nMayring 1996; Fielding & Lee 1998). კომპიუტერული პროგრამები სამმაგ\nროლს თამაშობენ:\nპროგრამები მუშაობს როგორც ასისტენტი, მხარდამჭერი და ამარტივებს\nტექსტის ანალიზის პროცესს ეკრანზე (მასალაზე მუშაობისას, ტექსტის მონიშვნა,\nკატეგორიებისა და კოდირების წესის განსაზღვრა, ჩანაწერების ჩანიშვნა,\nმასალაზე კომენტარების გაკეთება …). ის გვთავაზობს სასარგებლო ხელსაწყოებს\nტექსტზე მუშაობისას (ძიება, ტექსტის სხვადასხვა სეგმენტზე სწრაფად\nგადასვლა, ტექსტის სეგმენტების შეგროვება და შესწორება…);\nპროგრამა მუშაობს როგორც დოკუმენტირების სივრცე. კეთდება ყველა\nმკვლევრის მიერ შესრულებული ანალიზის თითოეული ნაბიჯის აღნუსხვა.\nუზრუნველყოფილია ანალიზის პროცედურის სიცხადე და განმეორებადობა (მაგ.,\nშესაძლებელია ორი კოდირების სპეციალისტს შორის შეთანხმების სანდოობის\nდარღვევის მიზეზის კვალის შემოწმება);\nგვთავაზობს რაოდენობრივი ანალიზის ინტეგრაციის შესაძლებლობასაც\n(ხშირად პროგრამაში ჩაშენებულია სპეციალური ფუნქცია), მაგ. კატეგორიების\nსიხშირეების შედარება, ინფორმაციის გადატანა სხვა კომპიუტერული პროგრამებში\nშეცდომების საფრთხის გარეშე. თვისებრივი კონტენტ-ანალიზის ორმა\nკომპიუტერულმა პროგრამამ განსაკუთრებით დაამტკიცა მისი ღირებულება. ესენია:\nATLAS.ti და MAXQDA, რომლების საცდელი/დემო ვერსიებიც ხელმისაწვდომია\nუფასოდ და სრული ლიცენზია განსხვავებული პირობებით https://www.maxqda.com/ და https://atlasti.com/.\n6.\nპროექტებში თვისებრივი კონტენტ-ანალიზის გამოყენების მაგალითები\nთვისებრივი კონტენტ-ანალიზის შესაძლებლობების დემონსტრირებისათვის ჩვენ\nგაგიზიარებთ კვლევითი პროექტების მაგალითებს, რომლებიც იყენებენ ზემოთ\nჩამოთვლილ პროცედურებს:\nსანდრო ვიცინიმ [Sandro VICINI] (1993) განათლების მრჩევლებთან\n[educational advisors] 14 სიღრმისეული ინტერვიუ ჩაატარა საკონსულტაციო\nსერვისის კონკრეტული შემთხვევების ანალიზისთვის. კვლევის მიზანი რჩევის\nშესახებ განათლების მრჩევლების გონების თეორიის რეკონსტრუირება იყო.\nმკვლევარმა გამოიყენა შემაჯამებელი თვისებრივი კონტენტ-ანალიზი\n[Summarizing qualitative content analysis], რომლის საფუძველზე რვა\nძირითადი კატეგორია გამოყო. კვლევას შემდეგი მიგნებები ჰქონდა: რჩევის\nპრაქტიკა გახდა თერაპიაზე ორიენტირებული; რჩევის სრულიად განსხვავებული\nგაგებები არსებობს; მრჩევლები მაღალი პროფესიონალიზმით\nმოქმედებენ.\nქრისტა გერვინმა [Christa GERWIN] (1993) საშუალო სკოლის 21\nმასწავლებლის დღიურები იკვლია, რომლებშიც აღნუსხული იყო მათი ყოველდღიური\nსიძნელეები და წარმატებები. მკვლევარმა ტრანსკრიპტები შემაჯამებელი\nთვისებრივი კონტენტ-ანალიზის გამოყენებით გააანალიზა. მან შეძლო\nეჩვენებინა, რომ იყო მასწავლებელი ნიშნავს მძიმე სტრესს, რომელიც მრავალი\nფაქტორითაა განპირობებული: დაწყებული ასლების გადამღებ მანქანასთან\nმუშაობის დროს წარმოშობილი ყოველდღიური ტექნიკური პრობლემებიდან,\nდამთავრებული ქცევითი დარღვევების მქონე სტუდენტების რეაბილიტაციის\nგამოწვევებით.\nკლაუს ბეკმა და გერჰარდ ვოვმა [Klaus BECK and Gerhard VOWE] (1995)\nგააანალიზეს 25 მედიის პროდუქტი (გაზეთი, ჟურნალი, რადიო გადაცემა)\nმულტიმედიის ახალი მიდგომების შესახებ. მათ გამოიყენეს ინდუქციური და\nდედუქციური თვისებრივი კონტენტ-ანალიზის კომბინაცია და გამოავლინეს შემდეგი\nსახის არგუმენტაციების არსებობა: ეიფორია მულტიმედიის შესახებ, ეკონომიკური\nოპტიმიზმი, პოლიტიკური კრიტიკა, აპოკალიფსური წინასწარმეტყველება.\nკლაუდია დოლდემ და კლაუს გოეტციმ [Claudia DOLDE and Klaus GOETZ]\n(1995) ჩაატარეს 5 ღია [open-ended] ინტერვიუ ზრდასრულ სტუდენტებთან\nსამუშაო საათებში სამუშაო ადგილზე მოწყობილ კომპიუტერული განათლების\nსტუდიაში. მკვლევრებმა ინდუქციური და დედუქციური თვისებრივი\nკონტენტ-ანალიზით გააანალიზეს სტუდენტების სწავლის აქტივობები და\nსტრატეგიები. ამ კურსის სწავლის კონცეფციის მთავარ ძლიერ მხარედ დროში\nმოქნილობა გამოვლინდა, ხოლო ძირითად სუსტ მხარედ - კურსის მონაწილეების\nჰეტეროგენულობა (ერთმანეთისგან განსხვავებული მონაწილეები).\nჯოაჩიმ ბაუერმა და მისმა კოლეგებმა [Joachim BAUER et al.] (1998)\nგააანალიზეს 21 ალცჰაიმერის დაავადებული პაციენტის ბიოგრაფია, რომ\nგამოევლინათ საერთო პატერნები და შეედარებინათ ისინი ვასკულარული დემენციის\nმქონე იმავე ასაკის 11 პაციენტის ბიოგრაფიებთან. ბიოგრაფიული ინტერვიუები\nდამუშავდა თვისებრივი კონტენტ-ანალიზის გამოყენებით და გამოვლინდა\nალცჰაიმერის პაციენტებისთვის დამახასიათებელი ტიპური ბიოგრაფიული პატერნები\n(მაგ., ზემზრუნველი სოციალური წრე).\nჩვენ ჯგუფში, ახლახან დავასრულეთ კვლევა უმუშევარი მასწავლებლების\nშესახებ აღმოსავლეთ გერმანიაში (Mayring, Koenig, Birk & Hurst, 2000).\nმასალა 50 მასწავლებლის ღია ინტერვიუებისა და ღია ბიოგრაფიული\nკითხვარებისგან მიღებულ ინფორმაციას მოიცავდა. ინტერვიუირებისას\nინფორმანტებს ვეკითხებოდით მათი ფსიქო-სოციალური სტრესისა და დაძლევის\nსტრატეგიების შესახებ. ამ უკანასკნელი კვლევის შედეგები შევადარეთ ჩვენი\nგუნდის მიერ დასავლეთ გერმანიაში ჩატარებულ უმუშევარი მასწავლებლების\nშესახებ კვლევის შედეგებს. კომპიუტერიზებულმა ინდუქციურმა და დედუქციურმა\nკონტენტ-ანალიზმა აჩვენა, რომ კრიზისის ორმაგი სიტუაცია (უმუშევრობა და\nგერმანიის გაერთიანება) იწვევს სპეციფიკურ სტრესს და აჩენს ახალ\nშესაძლებლობას ადაპტაციისთვის.\n7. დისკუსია\nჩვენი სურვილი იყო თვისებრივი კონტენტ-ანალიზის მაგალითზე აღგვეწერა\nტექსტის სისტემური ანალიზის პროცედურები. ის ინარჩუნებს კონტენტ-ანალიზის\nძლიერ მხარეებს (თეორიაზე მითითება, ეტაპებიანი მოდელი, კომუნიკაციის\nმოდელი, კატეგორიით ხელმძღვანელობა, სანდოობისა და ვალიდობის კრიტერიუმები)\nკომუნიკაციის მეცნიერების ფარგლებში და ქმნის მეთოდოლოგიური წესებით მართულ\nთვისებრივი ანალიზის პროცედურებს (ინდუქციური კატეგორიის შექმნა, შეჯამება,\nკონტექსტის ანალიზი, დედუქციური კატეგორიის გამოყენება). თუ ანალიტიკოსი\nჩათვლის მიზანშეწონილად ეს პროცედურები იძლევა რაოდენობრივი ანალიზის\nკომპონენტების ინტეგრაციის შესაძლებლობასაც.\nთვისებრივი კონტენტ-ანალიზის ზემოთ აღწერილი პროცედურების გამოყენება\nნაკლებად მიზანშეწონილია:\nთუ კვლევის კითხვა არის სრულიად ღია/განუსაზღვრელი [highly\nopen-ended], როცა მკვლევარი მთლიანად მასალიდან ამოდის, კვლევის კითხვა\nმუდმივად ცვალებადია/ფორმირების პროცესშია და შესაბამისად, შესაძლოა\nკატეგორიებით მუშაობა შეზღუდული იყოს, ან\nთუ დაგეგმილია უფრო ჰოლისტური მიდგომა და არა ნაბიჯ-ნაბიჯ\nანალიზი.\nთუმცა, აღსანიშნავია, რომ თვისებრივი კონტენტ-ანალიზი შეიძლება\nგამოვიყენოთ თვისებრივი ანალიზის სხვა პროცედურებთან ერთად. მეთოდის\nშერჩევის პროცესში უპირატესობა უნდა მიენიჭოს კვლევის კითხვისა და მასალის\nმახასიათებლების სპეციფიკას. ამგვარად, ჩემი აზრით, უკეთესი იქნება თუ\nმეთოდის შერჩევისას აღმოცენებული დისკუსია დაეყრდნობა საკვლევი საკითხის\nშინაარსის სპეციფიკას; (მაგ., ავადმყოფობასთან გამკლავება, Mayring 1994b;\nემოციის კვლევა Schmitt & Mayring 2000) და შემდეგ შედარდება\nგანსხვავებული მეთოდოლოგიური მიდგომების (მათ შორის, რაოდენობრივი\nმიდგომებისაც) ძლიერი და სუსტი მხარეები.\nბიბლიოგრაფია\nAltheide, D.L. (1996). Qualitative media analysis. Qualitative\nResearch Methods Vol. 38. Thousand Oaks: Sage.\nBallstaedt, S.-P.; Mandl, H.; Schnotz, W. & Tergan, S.-O. (1981).\nTexte verstehen, Texte gestalten. München: Urban &\nSchwarzenberg.\nBauer, J.; Qualmann, J.; Stadtmüller, G. & Bauer, H. (1998).\nLebenslaufuntersuchungen bei Alzheimer-Patienten: Qualitative\nInhaltsanalyse prämorbider Entwicklungsprozesse. In Kruse, A. (Ed.),\nPsychosoziale Gerontologie. Band 2: Intervention (pp.251-274).\nGöttingen: Hogrefe.\nBeck, K. & Vowe, G. (1995). Multimedia aus der Sicht der Medien.\nArgumentationsmuster und Sichtweisen in der medialen Konstruktion.\nRundfunk und Fernsehen, 43, 549-563.\nBecker, J. & Lißmann, H.-J. (1973). Inhaltsanalyse - Kritik einer\nsozialwissenschaftlichen Methode. Arbeitspapiere zur politischen\nSoziologie 5. München: Olzog.\nBerelson, B. (1952). Content analysis in communication research.\nGlencoe, Ill.: Free Press.\nDijk van, T.A. (1980). Macrostructures. Hillsdale, N.J.: Erlbaum.\nDolde, C. & Götz, K. (1995). Subjektive Theorien zu Lernformen in\nder betrieblichen DV-Qualifizierung. Unterrichtswissenschaft, 23,\n264-287.\nFielding, N.G. & Lee, R.M. (1998). Computer analysis and\nqualitative research. London: Sage.\nGerbner, G.; Holsti, O.R.; Krippendorff, K.; Paisley, W.J.&\nStone, Ph.J. (Eds.) (1969). The analysis of communication content. New\nYork: Wiley.\nGerwin, C. (1994). Streß in der Schule - Belastungswahrnehmung von\nLehrerinnen und Lehrern. Zeitschrift für Pädagogische Psychologie, 8,\n41-53.\nHuber, G.L. (Ed.) (1992). Qualitative Analyse. Computereinsatz in der\nSozialforschung. München: Oldenbourg Verlag.\nKracauer, S. (1952). The challenge of qualitative content analysis.\nPublic Opinion Quarterly, 16, 631-642.\nKrippendorff, K. (1969). Models of messages: three prototypes. In G.\nGerbner, O.R. Holsti, K. Krippendorff, G.J. Paisly & Ph.J. Stone\n(Eds.), The analysis of communication content. New York: Wiley.\nKrippendorff, K. (1980). Content analysis. An Introduction to its\nMethodology. Beverly Hills: Sage.\nMayring, Ph. (1994a). Qualitative Inhaltsanalyse. In A. Böhm, A.\nMengel & T. Muhr (Eds.), Texteverstehen: Konzepte, Methoden,\nWerkzeuge (pp.159-176). Konstanz: Universitätsverlag.\nMayring, Ph. (1994b). Qualitative Ansätze in der\nKrankheitsbewältigungsforschung. In E. Heim & M. Perrez, (Eds.),\nKrankheitsverarbeitung. Jahrbuch der Medizinischen Psychologie 10\n(pp.38-48). Göttingen: Hogrefe.\nMayring, Ph. (1996). Einführung in die qualitativer Sozialforschung.\nEine Anleitung zu qualitativem Denken (3rd edition). Weinheim:\nPsychologie Verlags Union.\nMayring, Ph. (2000). Qualitative Inhaltsanalyse. Grundlagen und\nTechniken (7th edition, first edition 1983). Weinheim: Deutscher Studien\nVerlag.\nMayring, Ph.; König, J.; Birk, N. & Hurst, A. (2000). Opfer der\nEinheit. Eine Studie zur Lehrerarbeitslosigkeit in den neuen\nBundesländern. Opladen; Leske & Budrich.\nMerten, K. (1983). Inhaltsanalyse. Einführung in Theorie, Methode und\nPraxis. Opladen: Westdeutscher Verlag.\nMostyn, B. (1985). The content analysis of qualitative research data:\nA dynamic approach. In M. Brenner, J. Brown & D. Cauter (Eds.), The\nresearch interview (pp.115-145). London: Academic Press.\nPool, J.d.S. (1959). Trends in content analysis. Urbana: University\nof Illinois Press.\nRitsert, J. (1972). Inhaltsanalyse und Ideologiekritik. Ein Versuch\nüber kritische Sozialforschung. Frankfurt: Athenäum.\nRust, H. (1983). Inhaltsanalyse. Die Praxis der indirekten\nInteraktionsforschung in Psychologie und Psychotherapie. München: Urban\n& Schwarzenberg.\nSchmitt, A. & Mayring, Ph. (2000, in press). Qualitativ\norientierte Methoden. In J.H. Otto, H.A. Euler & H. Mandl. (Eds.),\nHandbuch Emotionspsychologie. Weinheim: Psychologie Verlags Union.\nUlich, D.; Haußer, K.; Mayring, Ph.; Strehmel, P.; Kandler, M. &\nDegenhardt, B. (1985). Psychologie der Krisenbewältigung. Eine\nLängsschnittuntersuchung mit arbeitslosen Lehrern. Weinheim: Beltz.\nVicini, S. (1993). Subjektive Beratungstheorien. Bernische\nErziehungsberaterInnen reflektieren ihre Praxis. Bern: Lang.\nWeitzmann, E.A. & Miles, M.B. (1995). Computer Programs for\nQualitativ Data Analysis. Newbury Park: Sage.\nWittkowski, J. (1994). Das Interview in der Psychologie.\nInterviewtechnik und Codierung von Interviewmaterial. Opladen:\nWestdeutscher Verlag.\nსტატიის შესახებ\nავტორი\nფილიპ მაირინგი [Philipp MAYRING]\nციტირება\nMayring, P. (2000). Qualitative Content Analysis. Forum Qualitative\nSozialforschung / Forum: Qualitative Social Research, 1(2). https://doi.org/10.17169/fqs-1.2.1089.\nთარგმანის ციტირება\nMayring, P. (2022). Qualitative Content Analysis. (T. Gugushvili, T.\nChkhaidze Trans.). Forum Qualitative Sozialforschung / Forum:\nQualitative Social Research, 1(2). (Original work published 2000)\nუკუკავშირი\nგაგვიზიარეთ თქვენი უკუკავშირ hypothes.is გამოყენებით\n\nთეორია, რომლის მიხედვითაც\nშესაძლებელია ადამიანის ხელნაწერის საშუალებით მისი ხასიათის დადგენა.\n(წყარო: ხელის შესწავლა ადამიანის ხასიათის დასადგენად. უნივერსალური\nენციკლოპედიური ლექსიკონი : [3 ტომად] / შეადგინა ალექსანდრე ელერდაშვილმა.\n- I-ლი გამოც.. - [თბ.] : ფანტაზია, 2006. - 28სმ. [MFN: 136149])↩︎\n",
    "preview": "posts/QCAMayring/image/preview.png",
    "last_modified": "2022-08-26T12:16:22+04:00",
    "input_file": "QCAMayring.knit.md",
    "preview_width": 529,
    "preview_height": 404
  }
]
